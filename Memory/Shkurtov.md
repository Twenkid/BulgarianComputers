## Писмо от Владимир Шкуртов до Тодор Арнаудов. 6.1.2005
 
Тогава доц.д-р Шкуртов, а Тодор - студент втори курс Информатика в ПУ "Паисий Хилендарски". Моментът е след курса по Компютърни Архитектури, който доц. Шкуртов водеше, и беше забелязал, че в моите отговори на изпита има повече разсъждения и т.н. от обикновено, и аз исках да говоря с него за миналото.
В писмото споменава за СМ600 - _"... Моторола 6800 (партизанското му име е СМ600). С М6800 ме свързват незабравими спомени, защото това са три години от професионалната ми работа."_

От срещата ни след това писмо си спомням, че ми разказа, че е работил по верифицирането и дебъгването на българския СМ601 и е открил, че един от флаговете на състоянието е оставал вдигнат, когато не трябва или нещо такова - не помня точно кой, за пренос ли и пр.
Не съм сигурен за кога се отнасяше, или в самия край на 1970-те или около 1980-1981?

```
		
Дата: 	Thu, 6 Jan 2005 20:53:16 +0200
Подател: 	http://www.mail.bg/base/mail/compose.php?to=%C2%EB%E0%E4%E8%EC%E8%F0+%D8%EA%F3%F0%F2%EE%E2+%3Cvsh%40pu.acad.bg%3E&thismailbox=INBOX
Получател: 	http://www.mail.bg/base/mail/compose.php?to=dzbe%40mail.bg&thismailbox=INBOX
Относно: 	Re: История на изчислителната техника и др.
Хедъри: 	Показване на всички хедъри
		
Кабинетът ми е 537, а лекциите са в 424 ауд.
ВАК = Висша Атестационна Комисия, държавен орган регулиращ и присъждащ
научни степени (д-р и д-р на науките) и научни звания (ст. н. с. ІІ и І ст,
доцент, професор, т. нар. хабилитирани лица).
Има известна разлика между изучавани и практикувани езици. При практикуване
човек изучава не съответния език, а конкретен негов диалект, реализиран в
съответния транслатор. След петия език (независимо дали е човешки или
програмен) следващите се учат много лесно. За човешките, всъщност, не съм
пробвал.
Изучавал съм без особена практика Паскал, Фокал, Алгол--68 и Окам. Изучавал
съм с практика Бейсик, Си, Вижуъл Бейсик, а преди две години като трябваше
да се препитавам еднократно с лекции по обектно-ориентирано програмиране се
наложи за понауча нещо (разбира се без практика) и за Си++.
Чел съм нещичко за Снобол и Лисп, колкото да се опитам да осъзная техните
идеи. Повечето, разбира се вече съм забравил.
Сред скалповете ми присъства само един машинен език -- този на Минск--22.
когато се появи родното производство подобие на асемблер за тази машина
(първата внесена в България през 1964 г.) спонтанно се присъединихме към
тази схема на работа. Следват Асемблера на ЕС (IBM--360) и на микропроцесор
Моторола 6800 (партизанското му име е СМ600). С М6800 ме свързват
незабравими спомени, защото това са три години от професионалната ми работа.
Мисля, че толкова езици са достатъчно за да осъзнае човек, че "Сите са
маскари!".
Изпитите са най-отвратителната форма за проверка на знанията, но уви засега
друга добре работеща почти не е измислена. Нещо повече, всеки живее така,
както са го учили, когато е бил малък студент.
ЕС бяха два вида: Ряд 1 отговарящ на 360 серия на IBM и Ряд 2, аналог на 370
серия. Ас съм работил с ЕС 1040, собственост на Института по математика с
Изчислителен център на БАН, където съм бил студент, с ЕС 1020 и оригинален
IBM 360 когато работех в ЦИИТ по разпределение.
Големите машини от серията ЕС бяха гвоздея на 60-те. След това се навъдиха и
миникомпютри ИЗОТ 310, аналог на PDP--8, СМ--4, аналог на PDP--11 и дори
микрокомпютри, преди още да станат персонални Правци.
Трудно е да се получат сведения за народното стопанство, защото тези неща
бяха в дълбока анонимност, която и до днес стряска обикновените хора.
Поздрави от ВШ

```


* ПП1. Не откривам моето писмо в архива си, а онлайн се бяха изгубили по-късно, някакъв проблем в mail.bg, за който разбрах по изпразнените ми папки с писма.

* ПП2. За съжаление Владимир Шкуртов е починал на 25.11.2019 г. <br> https://fmi-plovdiv.org/news.jsp?ln=1&newsId=1803&newsPageNumber=1
